Elon Reeve Musk, född 28 juni 1971 i Pretoria, Sydafrika, är en sydafrikansk-amerikansk entreprenör och industrimagnat. Han är VD och CTO för SpaceX, VD och produktarkitekt på Tesla Motors, VD för Twitter samt VD för Neuralink. Han är grundare av SpaceX, Neuralink och The Boring Company samt en av grundarna till OpenAI och Zip2. Han var en av medgrundarna till företaget X.com, som senare slogs samman med Confinity och blev Paypal. Musk är en av de rikaste människorna i världen. Han utsågs 2021 av Time Magazine till Person of the Year.[3]
Musk lade ett bud på Twitter, Inc. för 44 miljarder dollar år 2022, men drog tillbaka sitt bud.[4] Detta ledde till att Twitter stämde Musk. Den 27 oktober 2022 slutfördes emellertid Musks köp av Twitter.[5]
Elon Musk föddes 1971 i Pretoria[6] i Sydafrika som son till Errol Musk, en sydafrikansk elektromekanisk ingenjör, och Maye Musk (född Haldeman), ursprungligen modell från Kanada. Efter att föräldrarna skilde sig 1980 bodde Musk mestadels hos sin far på olika platser i Sydafrika.[7]
Musk har dock i vuxen ålder haft en ansträngd relation med sin far.[8]
Vid tio års ålder började Musk använda Commodore VIC-20. Han lärde sig datorprogrammering och vid tolv års ålder sålde han koden till TV-spelet kallat Blastar till en tidning som heter PC and Office Technology för cirka 500 amerikanska dollar. En version av spelet är tillgänglig på webben.[9]
Musk gick på den engelskspråkiga privatskolan Waterkloof House Preparatory School och sedan på den statliga skolan Pretoria Boys High School. Därefter flyttade han från Sydafrika till Kanada i juni 1989, strax före sin 18-årsdag, efter att ha erhållit kanadensiskt medborgarskap genom sin kanadensiskfödda mor.[10]
Vid 19 års ålder blev Elon Musk antagen till Queens University i Kingston i Ontario, Kanada för studier på grundnivå. 1992, efter att ha tillbringat två år på Queens University, fortsatte Musk vid University of Pennsylvania i USA. Där tog han, 24 år gammal, en kandidatexamen i fysik på Penn College of Arts and Sciences och en kandidatexamen i nationalekonomi vid Wharton School. Musk stannade ett år för att avsluta sin andra kandidatexamen. När han gick på University of Pennsylvania hyrde Musk och kollegan Adeo Ressi ett 10-sovrums "fraternity house" och använde detta som en inofficiell nattklubb. 1995, vid 24 års ålder, flyttade Musk till Kalifornien för att påbörja en doktorandutbildning i tillämpad fysik vid Stanford University, men lämnade programmet efter två dagar för att fullfölja sina entreprenöriella ambitioner inom internet, förnybar energi och yttre rymden. År 2002 blev han amerikansk medborgare.[11]
1995 grundade han företaget Zip2[12],[13] vars affärsidé var att tillhandahålla publiceringsprogram för internetbaserat material från nyhetsföretag.1999 köpte Compaq Zip2[12] för 307 miljoner dollar och aktier till ett värde av 34 miljoner dollar.[14] Musk ägde vid tidpunkten 7 procent och tillsammans med sin bror Kimbal ungefär 12 procent av aktierna[15] i Zip2[12].
I mars 1999 grundade Musk tillsammans med partners X.com vilket var ett företag som tillhandahöll betalningslösningar via internet.[13] Ett år senare köpte X.com Confinity, vilket var ett bolag skapat för att skicka pengar mellan Palm Pilots.[16] Företaget fokuserade efter detta enbart på transaktioner via e-post genom domänen Paypal som var en del av köpet av Confinity. Februari 2001 bytte X.com namn till Paypal. Oktober 2002 köptes Paypal upp av Ebay för Ebayaktier värda 1,5 miljarder dollar.[17] Vid tiden för köpet var Musk företagets största enskilda aktieägare med 11,7 % av Paypals aktier, detta till värde av 165 miljoner dollar.[18] År 2017 köpte Musk tillbaka domännamnet X.com från PayPal för ett okänt belopp. [19]
I juni 2002 grundade Musk sitt tredje företag, Space Exploration Technologies (SpaceX), i vilket han är VD och teknisk direktör. Utöver detta är Musk även styrelsemedlem i SolarCity och var med och utvecklade transportmetoden Hyperloop.[20][21]
Elon Musk har sagt att artificiell intelligens (AI) är potentiellt farligare än kärnvapen.[22]
År 2017 vann Musk priset Oslo Business for Peace Award.[23]
Musks förmögenhet uppskattades 2015 till cirka 13,2 miljarder amerikanska dollar.[24] Den 17 november 2020 meddelades att Elon Musk och Tesla är med i aktieindexet S&P 500. År 2021 blev Elon Musk världens rikaste person, med en förmögenhet som beräknades vara 185 miljarder amerikanska dollar.[25]
Politiskt har Elon Musk beskrivit sig själv som "hälften demokrat, hälften republikan"; med hans egna ord: "Jag är någonstans i mitten, socialt liberal och skattemässigt konservativ."[26]
Musk har uttalat sin beundran för den tidigare brittiska premiärministern Margaret Thatcher; "Jag har alltid beundrat Margaret Thatcher – hon var tuff, men klok och rättvis." Vidare har han sagt: "Hon var långt ifrån perfekt, men hennes handlingar var på det hela taget bra."[27]
Elon Musk är en självutnämnd amerikansk exceptionalist. Han beskriver sig själv som "nauseatingly pro-American" ("kväljande proamerikansk"). Enligt Musk är USA "tveklöst det bästa landet som någonsin har funnits på jorden" och beskriver det som "den största kraft för det goda av något land som någonsin har varit". Musk anser direkt att det "inte skulle vara demokrati i världen om inte vore för Förenta staterna"; argumenterar på "tre olika tillfällen under 1900-talet där demokratin skulle ha fallit med första världskriget, andra världskriget och det kalla kriget, om det inte varit för USA".[28]
Elon Musk har varit gift tre gånger med två kvinnor. År 2000 gifte han sig med den kanadensiska författaren Justine Wilson. Paret fick en son som dog i plötslig spädbarnsdöd. Med hjälp av IVF fick de sedan tvillingsöner år 2004 och trillingar år 2006. År 2008 separerade paret. År 2010 gifte han om sig med skådespelaren Talulah Riley. De skilde sig 2012, gifte om sig 2013 och skilde sig igen år 2016.[29][30] Mellan 2018 och 2022 hade han ett förhållande med Claire Boucher, mer känd under artistnamnet Grimes.[31]
I maj 2020 föddes parets son.[32][33][34] När Musk medverkade i Saturday Night Live i maj 2021, berättade han att han har Aspergers syndrom.[35]
